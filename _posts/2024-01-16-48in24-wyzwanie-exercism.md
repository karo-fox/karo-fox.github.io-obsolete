---
layout: post
title: 48in24 - wyzwanie Exercism
description: Moje wrażenia i podsumowanie wyzwania 48in24 z platformy Exercism
date: 2024-01-16 12:00:00 +0100
category: języki programowania, wydarzenia
tags: programowanie
---

## Czym jest Exercism i 48in24?

Exercism to platforma z zadaniami programistycznymi - jedna z wielu. Jednak wyróżnia ją darmowa możliwość skorzystania z wsparcia mentora oraz możliwość rozwiązywania zadań na swoim urządzeniu, lokalnie. Dlatego jest to moja ulubiona platforma tego typu.

48in24 to wyzwanie trwające przez cały 2024 rok. Co tydzień polecane jest jedno zadanie z platformy, wraz z trzema rekomendowanymi językami programowania. Żeby wziąć udział w wyzwaniu, wystarczy rozwiązać zadanie w dowolnym z języków dostępnych na platformie - otrzymujemy wtedy brązowy status. Srebrny status osiąga się po rozwiązaniu zadania w trzech dowolnych językach. Do złotego statusu zakwalifikowane są osoby, które osiągnęły status srebrny, oraz mają na swoim koncie rozwiązania w każdym z rekomendowanych języków (te rozwiązania nie musiały powstać w 2024 roku).

## Początki

Do wydarzenia podeszłam z wielkim zainteresowaniem. Miałam zamiar zdobycia złotych rang dla każdego zadania. Pierwsze z nich zostało opublikowane 16 stycznia, w połowie nawału zaliczeń związanych ze studiami. Skorzystałam jednak z tej okazji, żeby dać mózgowi pomyśleć chwilę o czym innym.

**Leap**, pierwsze polecone zadanie, polega na ustaleniu, czy podany rok jest rokiem przestępnym. Rekomendowanymi językami były **Python**, **Clojure** oraz **MIPS Assembly**. Było to moje pierwsze zetknięcie z językami LISPowymi oraz assemblerowymi. Dlatego też skupiłam się na poznawaniu ich bez zbędnych utrudnień - po obejrzeniu filmu z 10 propozycjami rozwiązań zadania, miałam w głowie wzorzec, na którym oparłam własne solucje. 

Te pierwsze wrażenia z wykonania zadań to był przede wszystkim zachwyt tym, że udało mi się napisać coś działającego w MIPS. Zostałam zachęcona do kontynuowania nauki tego języka. Jako że to zadanie miałam już uprzednio rozwiązane w Pythonie, spróbowałam też swoich sił w **Elixirze**. Od jakiegoś czasu zamierzałam nauczyć się czegoś funkcyjnego, więc potraktowałam wyzwanie jako szansę na rozpoczęcie tej przygody.